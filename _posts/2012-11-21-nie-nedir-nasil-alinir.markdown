---
layout: post
title:  "NIE nedir, nasıl alınır?"
date:  2012-12-21 00:32:49
categories: ispanya
alias: /nie-nedir-nasil-alinir
---
<p>İspanya’da ekonomik herhangi bir hareket yapacak her yabancının NIE, yani yabancı kimlik numarası edinmesi gerekir. Yabancılar NIE ile yabancı kimlik kartını (Tarjeta de identidad de extranjero) sıklıkla karıştırmaktadırlar. Yabancı kimlik kartı İspanya'da yerleşik kişilere verilen bir kimlik kartıdır. NIE ise bir numaradır. Edinilmesi için İspanya'da yaşamak gerekmez, ancak İspanya'da herhangi bir mali ilişkisi olan her yabancı bu numarayı edinmelidir. NIE numarası yanda örneği bulunan bir belge ile sunulur.</p>

<p>Bu numara her kişiye hayatında bir kez verilir ve değişmez. Dolayısıyla eğer bir yabancı İspanya’da şirket kuracaksa ve bu numaraya sahip değilse öncelikle bu numarayı edinmesi gerekir. Bir kez bu numarayı aldıktan sonra İspanya ile tüm ilişkisi, yabancı olmaya devam ettikçe ve vatandaş olmadıkça, bu numara üzerinden sürdürülecektir. İkinci kez başvurmasına gerek kalmayacaktır.</p>

<p>NIE numarası konsolosluk ve büyükelçilikler aracılığıyla da alınabilmektedir. Ancak bu işlemi vekalet vererek İspanya üzerinden almak çok daha hızlı sonuçlanmasını sağlayacaktır. Konsolosluk kanalıyla NIE almanın 3 aya yakın süreye mal olduğu tecrübe edilmektedir.</p>

<p>NIE'nin vekalet verdiğiniz kişi tarafından alınabilmesi için konsolosluk kanalıyla vekalet çıkarmanız, aynı zamanda pasaportunuzun <strong>tüm sayfalarının</strong> fotokopilerinin konsoloslukça onaylanarak NIE başvurusu yapacak kişiye gönderilmesi gerekmektedir.</p>

<p>NIE alabilmek için belli bir amacın akredite edilmesi gerekmektedir. Başvuru esnasında NIE alma sebebi sorulacak ve gerekirse belgelendirilmesi gerekecektir. Bu sebepler arasında gayrimenkul satın alma, şirket kurma, eğitim amacıyla İspanya'da yaşamak gibi şeyler bulunabilir. </p>